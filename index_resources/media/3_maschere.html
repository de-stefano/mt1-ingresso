<!DOCTYPE html>
<html lang="it">
<head>
<meta charset="UTF-8">
<style>
body{
font-size: 30px
}
</style>
</head>
<body>
<h1>Le maschere: dalla magia al Carnevale</h1>
Le maschere hanno dietro di sé una tradizione antichissima, ricca di significati magici e religiosi. Le prime maschere risalgono nientemeno che a circa trentamila anni or sono, comparendo nelle figurazioni dei cacciatori dell'età della pietra: maghi e stregoni camuffati da animali, con teste di cervi e code di cavalli. Poi, quando la storia ha inizio lungo le rive del Nilo, splendide maschere d'oro ci tramandano l'effigie dei faraoni e altre di pari splendore ricordano i re di Micene. In Palestina e in Siria, scoperte archeologiche recenti mostrano la presenza di maschere di terracotta; i fenici, poi, le diffonderanno lungo le sponde mediterranee.<br><br>

Ma non c'è solo la nostra tradizione mediterranea. Dai popoli primitivi dell'Africa e dell'America alle civilissime culture dell'oriente medio ed estremo, ovunque compaiono, con sorprendente diffusione, le maschere. Legno e pietra, piume e pelli, perfino zucche e conchiglie forniscono il materiale per la riproduzione di sembianze talvolta reali, più spesso deformate dall'accentuazione dei tratti caratteristici o rese fantastiche dalla combinazione di elementi umani e animaleschi. I colori violenti e i giuochi di luci contribuiscono a dare a queste maschere un tono mostruoso e grottesco.<br><br>

Ma la maschera si presta anche a essere modellata indipendentemente dalle fattezze degli uomini realmente vissuti; e cioè per raffigurare gli esseri del mondo non umano, siano essi dèi o demoni o spiriti. Naturalmente, nell'intento di chi cominciò a raffigurarli, questi esseri avevano una vita non meno vera, e anzi ancor più vera di quella degli uomini.<br><br>

Se invece la maschera è di dimensioni umane e viene posta sul volto di un essere vivente, essa fa assumere a colui che la porta l'aspetto e la vita di chi vi è raffigurato. Perciò le maschere furono usate fin dai tempi antichissimi per una serie di riti religiosi e magici, nei quali si imitavano le azioni degli dèi per renderli benevoli, si cacciavano gli spiriti malvagi, si terrorizzavano i nemici. Così, facendo assumere a una persona l'aspetto di un'altra, nasce il teatro.<br><br>

Restando nell'ambito dei giuochi, e tornando all'uso della maschera per scherzo e per diletto, già il mondo antico lo conosce e il Medioevo lo diffonde, al punto che la Chiesa interviene contro gli scandali che ne derivano. Inoltre, la maschera è usata da coloro che vogliono assicurare il segreto al proprio ufficio: giudici, giustizieri, componenti di società segrete.<br><br>

Come si vede, siamo di fronte a un insieme di funzioni quanto mai complesse e varie. E tuttavia, a pensar bene, v'è un sottile raccordo: la maschera rappresenta in ogni caso un essere diverso dal proprio, o perché scomparso o perché appartiene al mondo non umano (il che poi è lo stesso).
</body>
</html>

