<!DOCTYPE html>
<html lang="it">
<head>
<meta charset="UTF-8">
<style>
body{
font-size: 30px
}
</style>
</head>
<body>
<h1>Il pescatore, la volpe e l'orso</h1>
Faceva un freddo intensissimo e l'acqua dei fiordi era tutta gelata.

Un pescatore trovò ugualmente il modo di prendere una buona cesta di pesce. Fece una buca nel ghiaccio e vi introdusse la sottile fune di pelle di foca dai molti ami. I pesci, che sotto lo strato del ghiaccio da vari giorni non avevano veduto esche appetitose, abboccarono immediatamente e in breve tempo la cesta fu piena.<br><br>

Ma la volpe, che aveva osservato tutto e da una settimana, a causa della tormenta, era rimasta a denti asciutti, ne pensò una delle sue: senza farsi vedere dal bravo pescatore, rubò un bel mucchietto di pesci e fuggì lontano con il suo bottino.<br><br>

Dopo aver trovato un posto tranquillo e aver divorato un certo numero di pesci, la volpe avvertì la presenza di un orso. Questo, attratto dal buon odore dei pesci, era subito accorso.<br><br>

La sua pelliccia era tutta bianca, come era bianca la sua lunga coda più bella e elegante di quella della stessa volpe.<br><br>

- Buon appetito, comare! - disse l'orso con l'acquolina in bocca - Dove hai trovato tutti questi pesci? – Li ho pescati - rispose prontamente la volpe che non voleva dividere con lui la sua preda.<br><br>

- Pescati? E con che?<br>

- Oh bella, con la coda!<br>

Con la coda? - ripeté l'orso tentennando la testa come era sua abitudine.<br>

L'orso stentava a credere ciò che la volpe diceva, ma si arrese quando l'astuta bestia gli insegnò il modo di pescare.<br><br>

- Vai lungo questa pista e vedrai un bel buco nel ghiaccio. L'ho fatto io per immergervi la coda. Tu  troverai tutto pronto. Non avrai che da infilare la tua coda dentro quel foro e attendere che i pesci si attacchino ai peli della tua coda.<br><br>

- Poi? - chiese l'orso, ormai totalmente convinto.<br>

- Nient'altro, amico. Buon appetito!<br>

L'orso non ci stette a pensare più. Ringraziò in fretta e furia la volpe e corse lungo la strada segnata dalle tracce della slitta<br>

Giunse al fiordo ghiacciato e trovò il foro.<br>

Pieno di gioia, l'orso infilò la lunga coda nel foro e vi si sedette comodamente sopra, in attesa di sentire i pesci mordere i peli.<br><br>

Attese a lungo, ma nessun pesce abboccò.<br>

Attese ancora.<br>

Intanto la sera calava e il freddo si faceva sempre più intenso. Tanto intenso che l'acqua del foro gelò, stringendo in una morsa la coda dell'animale.<br><br> 

 Quando l'orso sentì tirare (ma era il ghiaccio che faceva presa!), pensò che molti pesci si fossero attaccati alla sua coda.<br><br>

- Ci siamo! - pensò. E di scatto, con un balzo, tirò a sé la coda con gran forza.<br>

 Provò un acutissimo dolore e non poté reprimere un terribile ululato. Si volse indietro, credendo di vedere i pesci e... che vide?<br>

 La parte più bella della sua lunga coda era rimasta prigioniera del ghiaccio, staccata di netto dagli orli gelati del foro.<br>

 Da quel giorno l'orso polare conservò la sua bella e calda pelliccia bianca, ma rimase senza coda. Ed è un vero peccato, perché senza coda sta proprio male.
</body>
</html>

